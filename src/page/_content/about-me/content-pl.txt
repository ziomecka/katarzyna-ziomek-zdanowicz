w tym okresie pracowałam w kilku zespołach odpowiedzialnych za poszczególne części sprawozdań. Regularne zmiany zakresu obowiązków wynikały między innymi z ciągłej chęci uczenia się nowych rzeczy.
W tym okresie samodzielnie nauczyłam się programować w Visual Basic for Applications (VBA). Tworzenie narzędzi, dzięki którym mogłam szybciej i dokładniej wykonywać swoją pracę, lub które pomagały współpracownikom w wykonywaniu ich zadań, sprawiało mi niesamowitą frajdę. Kolejnym źródłem satysfakcji było przygotowanie i regularne prowadzenie dwudniowego szkolenia z VBA dla pracowników Orange. Podobno kiedy je prowadziłam świeciły mi się oczy.
Orange opuściłam w 2017 roku. Przez jakiś czas szukałam nowych możliwości. W końcu postanowiłam nauczyć się czegoś nowego.
Naukę frontendu rozpoczęłam od stworzenia nieistniejącego już bloga: ‘Let’s bite bytes’, na którym planowałam opisywać kolejne etapy nauki, dzielić się wiedzą i doświadczeniem. Blog miał jednego wiernego czytelnika, który komentował kolejne posty. Po pewnym czasie zrozumiałam, że z racji wciąż niewielkiej wiedzy, moje wpisy mają niewielką wartość. Dlatego porzuciłam ten projekt i cały czas poświęciłam nauce.

Jesienią 2017 roku wzięłam udział w pierwszej rekrutacji, do niewielkiej firmy z Trójmiasta. W ramach pierwszego etapu zostałam poproszona o stworzenie strony umożliwiającej przeglądanie repozytoriów githuba. Przez tydzień kodowałam w Notepad++ (sic!) i w terminie przekazałam skończony projekt. Już następnego ranka poinformowano mnie, że nie zostałam zakwalifikowana do kolejnego etapu. Deweloper, który oceniał mój projekt, zrobił nie tylko standardowe code review, ale napisał również mejla, w którym wymienił szereg narzędzi i zagadnień, które jego zdaniem powinnam poznać. I tak dowiedziałam się o istnieniu noda, npma, webpacka, es5 i es6... Tego samego dnia zainstalowałam i rozpoznałam Visual Studio Code, a już następnego ranka walczyłam z node i npm.

Przez kolejny rok, każdego dnia, po wyjściu rodziny do pracy, szkoły, przedszkola, siadałam na kanapie i kodowałam: kalkulator, pomodoro clock, pogodynkę, przeszukiwarkę wikipedii, scrabble online, aplikację do nauki bezwzrokowego pisania... Część z tych projektów zakodowałam w czystym javascripcie (w tym w es5, z wykorzystaniem łańcucha prototypów), w części postawiłam backend (z wykorzystaniem noda, expressa, redisa i mongoDB), do scrabbli wykorzystałam AngularJS, a do nauki bezwzrokowego pisania Reacta.

W pierwszym projekcie komercyjnym wzięłam udział w 2018 roku. Moje zadania polegały na przekodowywaniu jQuery na Reacta i reduxa, z wykorzystaniem typescripta. Wiosną 2019 roku postanowiłam znaleźć pracę. Zostałam zaproszona do dwóch rekrutacji i dostałam dwie propozycje pracy. Wybrałam Allegro, z którym pożegnałam się już we wrześniu 2019 roku. Od tamtej pory znowu koduję dla siebie, ale jestem gotowa rozpocząć pracę w miejscu, w którym liczy się pasja, to, ile się umie, oraz w którym można z łatwością godzić życie rodzinne i zawodowe.
